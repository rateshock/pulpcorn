---
layout: recensione
author: marta
date: 2019-09-07
categories: [recensioni]
title: "#Venezia76: la recensione di Borotmokmedi (The Criminal Man) di Dmitri Mamuliya"
tags: [borotmokmedi, Dmitry Mamuliya, Giorgi Petriashvili, Goderdzi Liparteliani, Madona Chachkhiani, mostra del cinema
di venezia, Natalia Jugheli, orizzonti, Petra Ioann, Svetlana Iunenko, the criminal man, Vasilisa Zemskova, venezia
2019, venezia76, Vladimer Kobakhidze, Преступный человек]
image-preview: "/assets/img/borotmokmedi/01.jpg"
url-immagine: "/assets/img/borotmokmedi/"
---


<div class="container-base">
    <section class="review-content">

        <p>Il testimone oculare di un omicidio diventa gradualmente ossessionato prima dal caso e poi dall'idea stessa
            dell'omicidio, fino a diventare egli stesso un assassino. Questa, in sintesi, la trama (e l'intero
            svolgimento) di <i>Borotmokmedi </i>di <b>Dmitri Mamuliya</b>, presentato in concorso nella sezione
            <b>Orizzonti </b>della <b>76. Mostra del Cinema di Venezia</b>.</p>
        <p>Scopo del regista, che firma anche la sceneggiatura assieme a <b>Archil Kikodze </b>e <b>Maria Ignatenko</b>,
            è quello di indagare la genealogia del crimine, di come un evento violento nella vita di un uomo
            comune, <i>senza qualità</i>, possa erodere lentamente la sua psiche e convincerlo a commettere egli stesso
            il più terribile dei crimini. Per farlo, Mamuliya divide il film in capitoli, a loro volta composti da
            lunghe sequenze, spesso resi con inquadrature fisse, che seguono il protagonista nella sua vita quotidiana
            che viene pian piano contaminata dal "virus" dell'omicidio.</p>
        <p>Per gran parte del film Giorgi Meskhi (<b>Giorgi</b> <b>Petrashvili</b>) è un voyeur: prima osserva
            l'omicidio di un famoso calciatore, decidendo di non denunciarlo alla polizia, poi comincia a seguire la
            vedova, spia altri testimoni dell'omicidio, osserva le persone sparare in un poligono di tiro, e anche
            quando decide di acquistare una pistola, si limita soltanto a osservare potenziali vittime, senza passare
            all'azione; quando decide di uscire dalla passività dello sguardo, lo fa in modo casuale, insensato,
            seguendo le orme di Raskolnikov (e il protagonista del celebre romanzo di Dostoevsky è sicuramente fra le
            ispirazioni del regista).</p>
        <p>Il soggetto di <i>Borotmokmedi </i>è intrigante, e il regista fa sfoggio di notevoli capacità tecniche e ha
            delle intuizioni scenografiche che arricchiscono la messa in scena, ma la narrazione risulta inutilmente
            prolissa, snervante, estenuante. Tutta la tensione viene diluita, e la riflessione filosofica che scaturisce
            dall'immobilismo, caratterizzata da un simbolismo a tratti ostico, a tratti perfino troppo evidente, non
            basta a tenere viva l'attenzione.</p>
        <p><i>Borotmokmedi </i>è un'opera masochista, dove elementi che vorrebbero essere usati in chiave riflessiva e
            meditativa hanno il solo effetto di sfinire lo spettatore. Come accade spesso, purtroppo, i selezionatori
            della sezione Orizzonti (che spesso però ci regalano anche i film più interessanti del festival) sembrano
            non voler scindere le opere che siano davvero innovative, fresche e degne di nota dai vuoti, pretenziosi e
            accademici esercizi di stile.</p>
        <p><i>Borotmokmedi</i>, a nostro avviso, ricade senza dubbio in questa seconda categoria.</p>
    </section>
</div>