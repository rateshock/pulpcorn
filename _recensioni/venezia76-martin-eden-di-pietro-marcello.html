---
layout: recensione
author: chiara
date: 2019-09-03
categories: [recensioni]
title: "#Venezia76: La recensione di Martin Eden di Pietro Marcello con Luca Marinelli"
tags: [Aniello Arena, Luca Marinelli, Marco Leonardi, Martin Eden, Pietro Marcello, Pietro Ragusa, Rinat Khismatouline,
Vincenzo Nemolato]
image-preview: "/assets/img/martineden/00.jpg"
url-immagine: "/assets/img/martineden/"
---


<div class="container-base">
    <section class="review-content">
        <p>Seconda pellicola italiana in concorso (dopo <i>Il sindaco del Rione
                Sanità</i> di Martone), <i>Martin Eden </i>di <b>Pietro Marcello</b> è un libero
            adattamento dell'omonimo romanzo di Jack London.</p>
        
            <div class="text-image float-left">
                <img src="{{page.url-immagine}}01.jpg" alt="martin eden"><p>Film potente e necessario, con un <b>Luca Marinelli</b> in forma
            smagliante, questa opera riporta con forza agli occhi del pubblico la necessità di un cinema impegnato e
            militante. Infatti, se rispetto al romanzo cambiano le ambientazioni geografiche e temporali e - di
            conseguenza - i nomi dei personaggi, il messaggio politico di London non viene perso: il tema
            dell'emancipazione attraverso la cultura e dello scontro tra individualismo e socialismo sono la colonna
            portante di questo film. Marinelli è un Martin Eden crudo e appassionato, affamato di cultura ma infine
            sempre soggetto alla sua appartenenza di classe, che nemmeno il più forte individualismo riesce a
            cancellare.</p></div>
        <p>È Martin stesso a dirlo: "Conosco solo quattro, forse cinque veri individualisti
            in tutta Napoli. E uno di loro è Martin Eden". Eppure, quell'individualismo non può salvarlo: la cultura,
            che pure lo emancipa da marinaio a scrittore di successo, non è sufficiente a far dimenticare al mondo le
            sue origini proletarie; pertanto, Martin non potrà mai concretizzare i suoi progetti di vita con la bella
            Elena (<b>Jessica Cressy</b>), la ragazza borghese che lo ha spronato a farsi una cultura, ma che
            non potrà mai ignorare la differenza sostanziale tra le rispettive classi sociali di provenienza. Martin
            rifiuta la lotta di classe, considerandola lesiva per i singoli individui e inevitabilmente orientata a
            creare nuovi padroni, ma il culto dell'individuo è l'origine della sua fine. Da <i>self-made man</i> a
            <i>dandy</i> disincantato e stanco della propria vita, con evidenti tendenze autodistruttive: così Pietro
            Marcello si fa portatore della torcia che Jack London aveva acceso e sembra suggerirci che l'individualismo
            fine a sé stesso conduce al nichilismo.</p> <div class="text-image float-right">
                <img src="{{page.url-immagine}}02.jpg" alt="martin eden">
        <p>Interessante ma rischiosa, dal punto di vista registico, è la scelta di inserire
            all'interno del film dei materiali di repertorio, che sospendono temporaneamente la narrazione con un
            effetto talvolta straniante. Questo film, a ben vedere, non è perfetto: ad esempio, affiancare Jessica
            Cressy a Luca Marinelli è stato un azzardo che non ha pagato e anzi potrebbe aver danneggiato l'attrice, la
            quale ha all'attivo solo due lungometraggi e ha un po' arrancato accanto a un professionista ben più esperto
            di lei. Altra criticità sta nell'ambiguità temporale in cui si colloca la storia, che ha luogo in un
            Novecento imprecisato e rischia così di confondere lo spettatore. Punti di forza, oltre alla buona
            sceneggiatura e alcune ottime interpretazioni, sono l'uso della pellicola 16 millimetri, una ricerca attenta
            nella composizione complessiva delle inquadrature e un uso sapiente della colonna sonora.</p>
        <p>Film che merita di essere visto in sala, completamente immersi nell'esperienza
            spettatoriale,<i> Martin Eden </i>sarà nei nostri cinema a partire già da domani, <b>4 settembre
                2019</b>.</p></div>
    </section>
</div>